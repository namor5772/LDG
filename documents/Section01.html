<p>
    <a name="_Toc483326947"><strong>POCZĄTEK ŚWIATA</strong></a>
    <strong> </strong>
</p>
<p>
    Droga była błotnista i gruzłowata. Na prawo od niej za łąkami i polami –
    prawie że na horyzoncie – rozciągała się ciemna, nierówna smuga lasu. Zdaje
    się, że po łące chodziły bociany, a drogą pomału, turkotał wóz z jednym
    koniem. Na wprost, za bulwiastymi drzewami, widać było szaro-brązowe
    strzechy chat, nad którymi chwiały się niemrawo białawe dymki. W pobliżu
    chałup błyskało mętnie jakieś bajorko. Oprócz nikłej różowości zachodzącego
    już słońca wszystko było zamroczone i smutne. Ja siedziałam w wózku, a za
    wózkiem szła Mama i popychała go po zeschłym błocie w kierunku wioskowych
    domów.
</p>
<p>
    Ciekawe – czy ten pierwszy zachowany w mojej pamięci obrazek był naprawdę
    taki ciemny i szaro-bury, czy może tylko tak mi się to teraz wydaje,
    ponieważ wspomnienie owego pejzażu zanużone jest, jak mówią, w “pomroce
    dziejów”.
</p>
<p>
    Tak wyglądał mój prywatny początek świata.
</p>
<p>
    Urzędowo urodziłam się trochę wcześniej: 28 stycznia 1933 roku –
    wiekopomnego, nie z powodu moich urodzin, ale dlatego, że w tym właśnie
    roku rozbłysła gwiazda Hitlera.
</p>
<p>
    W owym czasie Mama uczyła w jednoklasówce na Polesiu, a Tato w Seminarium
    nauczycielskim w Żółkwi, toteż mogli ze sobą przebywać tylko w czasie
    wakacji letnich i ferii zimowych. Właśnie tego roku Mama pojechała na takie
    ferie do Tata, a ja urodziłam się akurat pod koniec ferii, dlatego
    urodziłam się w Żółkwi.
</p>
<p>
    O tym mieście wiem tylko tyle, że ma coś wspólnego z hetmanem Żółkiewskim i
    leży niedaleko Lwowa. Ponadto wiem, że kiedy się tam urodziłam należało do
    Polski, potem do Rosji, a teraz do Ukrainy.
</p>
<p>
    Załatwiwszy sprawę mojego urodzenia, Mama chciała jak najprędzej wrócić do
    pracy i właśnie z tego powodu w moją pierwszą podróż wyruszyłam nie później
    niż dwa tygodnie po urodzeniu.
</p>
<p>
    Chociaż to był już luty, a więc prawie że koniec zimy, pogoda – jak mi
    opowiadano – była naprawdę styczniowa.
</p>
<p>
    W mroźną zimę, w tamtych czasach i na tamtych terenach, samotna podróż z
    noworodkiem byłaby zaiste trudnym przedsięwzięciem. Z tego powodu Tato
    postanowił nas odwieść.
</p>
<p>
    Jazda pociągiem z Żółkwi – nawet jeśli z przesiadkami – do stacji
    najbliższej od Maminego miejsca pracy nie stanowiła specjalnego problemu.
    Gorzej przedstawiała się druga część podróży od stacji kolejowej, bo z
    tamtąd do Maminej zapadłej dziury, która nazywała się Podlisy, było bardzo
    daleko. Ten drugi i zarazem końcowy odcinek drogi jechaliśmy, wprawdzie nie
    wołami, ale i tak niewiele prędzej i niewiele wygodniej, bo jednokonną
    trzęsącą się furką. Rodzice bali się, że im w drodze zamarznę, bo podobno
    mróz był siarczysty. Z wielkiego baraniego kożucha zrobili więc coś w
    rodzaju tuby i w niej na dnie umieścili noworodka. Co chwilę zaglądali w
    głąb kożucha, aby sprawdzić czy się przypadkiem nie udusiłam i czy mokre
    pieluchy nie przymarzły mi do pupy.
</p>
<p>
    Mama napisała z Żółkwi list do gospodarzy, aby wcześniej przed naszym
    przybyciem napalili w piecu, ale oni zapomnieli napalić, dlatego w Maminym
    nauczycielskim mieszkaniu, to znaczy: w jednej wiejskiej izbie. Teraz nie
    było wiele cieplej niż na dworze – tyle że śniegiem nie sypało. We wiaderku
    zamiast wody znajdowała się bryła lodu, a po kątach bielił się puszysty
    szron.
</p>
<p>
    Na gwałt zabrano się do palenia w piecu, gotowania i urządzania. No i jakoś
    mnie odmrozili, nakarmili, przewinęli, a nawet wykąpali.
</p>
<p>
    Tato z wielkim przejęciem pomagał Mamie w tych skomplikowanych operacjach.
    Przynosił, podawał, sprawdzał, przytrzymywał i podgrzewał.
</p>
<p>
    Z przerażeniem przyglądał się niepokojąco kruchej i raczej niezdarnej
    konstrukcji niemowlęcia. Najbardziej nie podobał mu się wielki łepek
    przyczepiony do cienkiej i miękkiej szyjki. Dziwił się, że jednak to
    wszystko trzyma się kupy i jeszcze ma wystarczająco energii, aby popiskiwać
    i machać łapkami.
</p>
<p>
    Owa sielanka rodzinna skończyła się po kilku dniach. Tato pojechał z
    powrotem do Żółkwi, Mama zaczęła uczyć, mną zajęła się niańka, która miała
    na imię Pryśka.
</p>
<p>
    Choć w tamtych czasach witaminki nie były tak modne jak obecnie, Mama dbała
    o to, aby mój jadłospis obfitował w produkty bogate w witaminy. W związku z
    tym często kupowała u Żydów w pobliskim miasteczku banany, pomarańcze,
    mandarynki i cytrynki na soczki dla Lilusi. Wychodząc do pracy tłumaczyła
    Pryśce, kiedy mam spać, kiedy jechać na spacerek, co mam jeść i o jakiej
    porze. “...Ugotuj Prysiu przecieraną zupkę i wyciśnij sok z pomarańczy.
    Grysiczek wymieszaj z tartym jabłkiem, a na podwieczorek daj bananową
    papkę...” Pryśka, która dotąd podobnych cudów nawet nie widziała,
    spróbowała tego i owego i szczególnie zagraniczne witaminki od razu bardzo
    jej zasmakowały, dlatego owe soczki grysiki, czy bananowe papki tylko w
    znikomym procencie trafiały do adresatki.
</p>
<p>
    Pryśce na dobrym wikcie wypiękniała cera, a ja w czasie nieobecności Mamy
    raczkowałam na głodno, zbierając z podłogi wszystko co według niemowlęcego
    gustu nadawało się do zjedzenia. Kurza dieta widocznie mi nie wystarczała,
    bo po powrocie Mamy ze szkoły, pod jej osobistą opieką, pałaszowałam z
    zapałem podwójne porcje.
</p>
<p>
    Mama nadziwić się nie mogła czemu jestem taka głodna, jeżeli Pryśka
    twierdzi, że “Jadła Lilusia, jadła – wszyściuteńko!” Ostatecznie, przy
    jakiejś okazji Mama domyśliła się, że to Pryśka zjada moje porcje.
</p>
<p>
    W ogóle, panna Pryśka to była paskudna dziewucha. Kiedy Mama wracała ze
    szkoły, Pryśka brała mnie na ręce i ukradkiem szczypała w siedzenie, Mama
    więc czym prędzej brała mnie pod swoją opiekę, bo tylko wtedy przestawałam
    ryczeć. Pryśka zwolniona ze swoich obowiązków goniła do kawalerów. Nie
    można jej było mieć tego za złe, bo wiadomo, że młodość, a tym bardziej
    dobrze odrzywiona, ma swoje prawa.
</p>
<p>
    Ja w tym czasie, mimo perypetii z żywieniem, byłam normalnym żywym i
    ruchliwym dzieckiem, co niestety opiekunce sprawiało dużo kłopotu. Trzeba
    takie stworzenie ustawicznie mieć na oku: biegać za nim, łapać aby nie
    spadło z czegoś, albo do czegoś nie wpadło, uważać by nie zjadło gwoździa,
    a krowa go nie kopnęła itd.
</p>
<p>
    Pryśka – a może to była już następna ninia – znalazła na to łatwy i
    bespieczny sposób, a mianowicie: przywiązywała mnie sznurkiem do nogi od
    stołu. Przypuszczam, że miała dobre serce i dawała mi przynajmniej coś do
    zabawy, żebym z nudów i z rospaczy nie obgryzała stołowych nóg, albo
    sznurka.
</p>
<p>
    Kiedy umiałam już chodzić, któregoś dnia gdzieś się zawieruszyłam, bo
    widocznie niania zapomniała przywiązać mnie do mebla. Niania z Mamą nie
    mogły mnie znaleźć. Pobiegły więc do sąsiedniej chaty, aby zapytać czy
    gdzieś przypadkiem dziecka nie widzieli.
</p>
<p>
    Rodzina jadła właśnie obiad. Siedzieli wokół ławy, na której stała micha z
    kartoflami i druga z barszczem. Pożywiali się wspólnie z owych misek,
    siorpiąc smakowicie, a “małeńka detyna” z wielką drewnianą łygą skakała jak
    wróbel między nimi, coraz to sięgając po barabole i po borszcz.
</p>
<p>
    Mama, aby ich nie urazić serdecznie podziękowała za opiekę i za szczodrość,
    ale w gruncie rzeczy była przerażona. Denerwowała się, czy nie dostanę
    choroby żołątka, a też przez pewien czas sprawdzała czy mi jakieś bąble
    albo pryszcze na skórze nie wyskakują.
</p>
<p>
    Niedługo po moim urodzeniu do naszej poleskiej dziury przyjechała w
    odwiedziny Babcia z Nowego Sącza, to znaczy Mamina mama. Byłam jej pierwszą
    wnuczką, więc oczywście chciała mnie jak najprędzej zobaczyć. Cieszyła się,
    że jestem zdrowa i ładna, bo podobno byłam faktycznie ładna, tylko palce u
    nóg miałam jak groszki, a prawidłowo powinne były wyglądać jak fasolki.
</p>
<p>
    Dla wnuczki Babcia przywiozła jakieś łaszki, a dla córki czajnik. Po
    łaszkach śladu nie zostało, ale czajnik służył nam długo i wiernie jeszcze
    wiele lat po wojnie. Kiedy mieszkając już na stałe w Australii, któregoś
    razu przyjechałam do Polski, czajnik, pięknie wyczyszczony, stał na gazie i
    szumiał.
</p>
<p>
    Zrobiony jest z grubego na pół centymetra aluminium. Ma trochę
    staroświecki, wygięty dzióbek, czarną wysoką rączkę i czarny guziczek na
    pokrywce.
</p>
<p>
    Dzielił z nami wszystkie koleje losu – dobre i złe. Wędrował, uciekał,
    pomagał urządzać nowe kuchnie; pierwszy wydobywał się z tłumoków, a ostatni
    się w nie ładował.
</p>
<p>
    Od czasu doczasu Tato robił czajnikowi operację usuwania kamienia
    osadowego: Wlewał do środka kwas solny, który rozgryzając kamień pienił się
    i syczał. Warstwa osadu była jednak czasem tak gruba, że trzeba ją było
    jeszcze dłutkiem odbijać.
</p>
<p>
    Czajnik w swoim pracowitym życiu miał jeden tragiczny okres banicji. A było
    to wtedy, kiedy środki masowego przekazu ogłosiły, że nie wolno używać
    aluminiowych naczyń, bo aluminium powoduje raka. Wtedy nasza Mama wyrzuciła
    czajnik do piwnicy. Poszarzały ze smutku dumał nad niewdzięcznością ludzi i
    wspominał szumiącą niegdyś w jego wnętrzu wodę.
</p>
<p>
    Mama często chorowała na sentymentalne wspominki. W czasie jednego z
    nawrotów tej choroby przypomniała sobie czajnik. I wtedy – było nie było,
    rak nie rak – pogoniła do piwnicy, przyniosła biedaka, wypucowała do
    połysku i czajnik znowu zaczął pomrukiwać i dmuchać parą.
</p>
<p>
    Do tej pory bardzo ciepło wspominam nasz stary czajnik, zwłaszcza w czasie
    robienia sobie herbaty; a to dlatego, że my tu w Australii, wkrótce po
    przyjeździe kupiliśmy sobie piękny, nowoczesny czajnik z gwizdkiem. Pewno
    zdziwicie się: “A cóż to za powód?” O tak! Właśnie dlatego, bo widzicie:
    czajnik z gwizdkiem wymyślił jakiś paskudny człowiek, ku pognębieniu ludzi
    nerwowych. Aby przekonać was, że mam słuszność, stwierdzenie to zilustruję
    małym obrazkiem.
</p>
<p>
    Powiedzmy – o godzinie trzeciej po południu, zmęczony już pracą, nerwowy
    osobnik dla odświeżenia i uspokojenia postanawia zrobić sobie herbatkę z
    cytrynką. Stawia więc szkaradny czajnik na gazie, mocno zatyka gwizdkiem i
    nim się woda zagotuje - o czym gwizdek go powiadomi – wraca do przerwanej
    roboty. Niestety, zaledwie zdąży dojść z powrotem do stanowiska pracy,
    ekonomiczny czajnik prawie natychmiast zaczyna gwizdać – nachalnie i
    świdrująco! Zdenerwowany nerwus pędzi, leci! ślizga po podłodze, obija o
    meble! Wyrywa gwizdek! parzy się świszczącą parą! zapomina zgasić gaz!
    Szuka gwizdka, który gdzieś się potoczył, wlewa wodę do cukierniczki! a
    garnuszek spada mu na ziemię. Ostatecznie, kiedy herbata jest gotowa,
    nerwus jest tak roztrzęsiony, że wypija ją na stojąco i bez smaku.
</p>
<p>
    Mój Boże! a jakże inaczej jest ze zwyczajnym czajnikiem!
</p>
<p>
    Stawiasz go na gazie i spokojnie czekasz. Po pewnym czasie daje się słyszeć
    sympatyczne mruczenie i bzykanie. Potem nad dzióbkiem ukazują się delikatne
    obłoczki pary, a kiedy pokrywka zaczyna poklapywać, mówisz do siebie: “O!
    pewno woda już się zagotowała”. Jednak wcale nie trzeba pędzić, bo może
    woda się zagotowała, a może jeszcze nie.
</p>
<p>
    Niestety - obecnie takiej łagodnej i niespiesznej herbaty nie wolno pijać,
    ze względu na ekonomię czasu i ekonomię zużycia gazu.
</p>
<p>
    Po tej stanowczo za długiej i nerwowej przerwie na herbatę, najwyższy już
    czas, aby powrócić do zasadniczego tematu.
</p>
<p>
    Przypuszczam, że Pryśka była całkiem fajną dziewczyną, ale widocznie na
    niańkę za bardzo się nie nadawała. Po jej zwolnieniu miałam jeszcze inną
    nianię – też nie udaną. Ostatecznie, Mamine zabiegi znalezienia dla swojej
    Lilusi dpowiedniejszej niańki, okazały się bezskuteczne. Nie wiem ile
    miałam lat – może rok, może półtora, kiedy z tego powodu Mama zawiozła mnie
    do Brodów i zostawiła tam pod opieką starobrodzkiej Babci to znaczy:
    Tatowej mamy.
</p>